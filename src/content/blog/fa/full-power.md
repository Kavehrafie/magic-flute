---
pubDatetime: 2022-09-23T15:22:00Z
title: «تمام قدرت به ضربه مرگبار بر مارس...»
slug: full-power-to-give-the-fatal-stroke-unto-mars
featured: true
featuredImage:
  src: https://d38ruy7cl1ctq5.cloudfront.net/blog/features-consequences-of-war.jpeg?format=auto
  alt: Between Fury and Love
  width: 716
  height: 1309
draft: true
locale: fa
tags:
  - war
  - and
  - peace
  - paul
  - rubens
  - baroque
  - politics
description: Some rules & recommendations for creating or adding new posts using AstroPaper theme.
---
## اول

یکی از واپسین شاهکارهای پیتر پُل روبنس نقاش عصر باروک «نتایج جنگ» هست که در یک سال پایانی عمر خود به تصویر کشید. روبنس در نامه ای به ژوستوس سوستِرمانز  نقاش رسمی دربار مدیچی، آنرا چنین توصیف می کند:

> شخصیت اصلی مارس (خدای جنگ) است که با سپر و شمشیری آغشته به خون یورش می آورد و مردم را تهیدید به مکافات عظیمی می کند... کنار او طاعون و قطحی با هیولاها شخصیت پردازی شدند که همراهان جدایی ناپذیر جنگ اند. ... مادری فرزند خود را به آغوش کشیده نماینده باروری، زایش و بخشندگی است که حالا با جنگی که خانمان سوز است از میان رفته. زنی سوگوار در ردایی سیاه ... اروپای نگون بخت است که برای سالان طولانی متحمل غارت، خشم و نگون بختی بود که برای همه جز زیان چیزی به همراه نداشته...

کنش در نقاش پیرامون محوریت دو شخصیت مارس و ونوس است. مارس با بدنی کشیده و خشک بی‌واهمه به جلو می راند؛ کلاه‌خود و جوشن تیره اش در سایه فرو رفته  در کنتراست با بدن عریان و غرق در نور ونوس الهه عشق است که با پیچشی نرم خود را به مارس رسانده؛ با دست راست به شنل قرمز مارس چنگ زده، انگار یقه او را گرفته باشد، سعی می کند مارس را از اِلِکتو (الهه انتقام و خشم) که باچهره‌ای درهم، چشمانی باز و جنون آمیز تصویر شده جدا کند. نسبت طول و عرض تابلوی نقاشی، چینش شخصیت ها همچون توده ای در هم تنیده در پیش‌زمینه، دستان بلند شده به آسمان زن در جامه‌ی سیاه و مادر و فرزند قربانی ناخودآگاه یادآور نقاشی گرنیکای پابلو پیکاسوست. پیکاسو در ترکیب بندی گرنیکا احتمالا وامدار این نقاشی روبنس بوده ولی او به طور حیرت آوری هرگز به این شباهت اشاره ای نداشت.

![روبنس، فجایع جنگ، ۸-۱۶۳۷، رنگ روغن روی بوم](https://d38ruy7cl1ctq5.cloudfront.net/blog/consequences.jpeg?format=auto)

## دوم 

روبنس نقاشی «فجایع جنگ» را به سفارش فردیناندو دوم مدیچی، دوک توسکانی، در سال 1638 به تصویر در آورد.  در آن زمان اروپا درگیر بزرگترین کشتار فاجعه آمیز پیش از جنگ اول جهانی بود. جنگ‌های سی ساله که بین سال های 1618 تا 1648 در اروپا با تمرکز در سرزمین های آلمانی زبان و با محوریت اختلافات مذهبی میان پروتستان و کاتالیک از یک سو و رقابت میان خاندان های بزرگ اروپا مانند هازبورگ و بوربون در جریان بود توحشی توصیف ناشدی بود. پدر روبنس که پروتستان بود کمتر از ده سال پیش از بدنیا آمدن پیتر از آنتورپ در فلاندر (سرزمین هایی در شمال غربی قاره اروپا که امروزه قسمتی از کشورهای هلند، بلژیک و فرانسه است) از ترس نزاع مذهبی و تفتیش عقاید کلیسای کاتالیک گریخته بود--در آن زمان فلاندر در اختیار خاندان هازبورگ و امپراطوری روم مقدس بود. احتمالا به دلیل همین ترس بود که روبنس را غسل تعمید دادن و او را مانند یک کاتالوک بار آوردند. پدر روبنس مردی وفادر نبود و به علت رابطه ای که با زنی از اشراف زادگان داشت به  زندان افتاد، و این مادر روبنس بود که خانواده را کنار هم نگاه داشت. در خیلی از نقاشی های روبنس می توان تاثیر این رابطه را در تصویر های مادر و فرزند، مسیح و مریم دید که در آنها این  رابطه‌ی ‌شخصی در تمثیل هایی از ایده‌ی تیمار و مراقبت (care) تجسم شده.
بعد از مرگ پدر، روبنس که بیش از ده سال سن داشت، به همراه خانواده به آنتورپ برگشت. این شروعی بود در مسیری از فعالیت هایی که نهایتا او را به عنوان نقاش چیره دست و دیپلمات برجسته‌‌ در دربار بانفوذترین چهره‌های اروپای آن زمان مانند فیلیپ اسپانیا، چارلز انگلیس و ماری دو مدیچی ملکه فرانسه ثبیت کرد. درسال 1631، فلیپ او را به مقام شوالیه (caballero) منسوب کرد. در این رشد سیاسی روبنس به عنوان سفیر نه تنها استعداد مذاکره و درایت سیاسی اش بلکه همچنین شهرت و چیره دستی در کشدن پرتره نقش داشت. به عبارتی ما با شخصیتی پیچیده روبرو هستیم که از یک طرف در خدمت جریان ضد رفرمیست کلیسای کاتولیک در عصر باروک است ولی از طرف دیگر   بخوبی آگاه است که هنرش می تواند در خدمت چانه زنی و  پیش بردن اهداف سیاسی و تجلی ارزش هایی باشد که مهمترین آنها صلح پایدار بود؛ نقاشی به مثابه مانیفستو.



![.کاری از روی اثری از روبنس، معبد یانوس، چاپ](https://d38ruy7cl1ctq5.cloudfront.net/blog/janus_temple.png?format=auto)
![روبنس، پرتره فرماندار هلند ایزابلا کلارااوجینا، رنگ روغن روی بوم.](https://d38ruy7cl1ctq5.cloudfront.net/blog/isabella.png?height=300&format=auto)



## سوم

ایزابلا کلارااوجینا فرزند فیلیپ دوم پادشاه اسپانیا بود. ایزابلا به خوبی آموزش دیده بود. دانش او به ریاضی و تسلط اش بر زبان های هلندی، فرانسه و ایتالیایی بعلاوه زبان مادری اسپانیایی از یک سو و علاقه و ذوق او در هنر از سوی دیگری از او انسان ویترویوسی (Vitruvian Man) می ساخت. در همان جوانی با ترجمه و سر وسامان دادن کارهای اداری پدر وارد سیاست شد. به نسبت زمان خود او دیر ازدواج کرد.  در این میان مقاومت او و علاقه به استقلال و انصراف نامزدش رادولف دوم امپراطوری روم مقدس نقش داشت. فیلیپ به او وعده‌ی فرمانداری بر سرزمین هایی از هلند درکنترل اسپانیا که به عنوان هلند اسپانیایی شناخته می شد داد به این شرط که با پسر عموی خود آلبرت هفتم آرچ دوک اتریش ازدواج کند. بعد از ازدواج این ذوج با هم بر هلند اسپانیایی حکمرانی کردند و پس از مرگ آلبرت، ایزابلا فرماندار منطقه از سوی پادشاه اسپانیا باقی ماند. حکمرانی ایزابلا آسان نبود و همزمان بود با جنگ های هشتاد ساله در سرزمین‌های سفلی میان قسمتی که در کنترل خاندان هازبورگ در اسپانیا بود و قسمت پروتستان که جمهوری هلندی بود. هدف نهایی ایزابلا رسیدن به توافقی از موضع قدرت با هلند بود. برای این منظور او اما نه تنها از ابتکار نظامی بلکه از امکاناتی که هنر باروک و دیپلماسی در اختیار گذاشته بود استفاده کرد. در این امر مهم ترین اسلحه اش همان نقاش محبوبش روبنس بود. او توانست در سال 1609 به توافقی برای صلح برسد که دوازده سال ادامه یافت و برای سرزمین هایی که بیش از نیم قرن از درگیری و کشتار رنج برده بود دست آورد بزرگی محسوب می شد. بعد از مرگ آلبرت، ایزابلا به راهبه های فرنسیسکان پیوست که برای آن دوره امکان استقلال نسبی از محدودیت های نظامی پدرسالارانه حاکم بود و به ایزابلا این امکان را می داد تا بدون ازدواج مجدد به حکمرانی خود ادامه دهد. ایزابلا در 1633 پیش از قرارداد صلح وستفالیا در 1648 فوت کرد. در اخر عمر بایزابلا مجددا روبنس را مامور کرد تا بار دیگر برای صلح تلاش کند.
در اثر چاپی که از روی نمونه کار روبنس کشده شده، مردی با چشمان بسته و شمشیری آخته و مشعلی در دست را می بینیم که بی سراسیمه وارد معبد یانوس خداوندگار دروازه ها شده که بی شباهت از تصویر مارس در نقاشی «فجایع جنگ» نیست. دوگروه  در دو سوی دروازه معبد به چشم می خورد؛ گروه اول در سمت چپ تصویر الاهه نزاع و انتقام تیسیفون خواهر الکتو دیده می شود که در حال گشودن در هست. این درحالی است که گروه دوم در سمت راست که شامل الاهه های صلح و پاکدامنی می شوند در کنار ایزابلا در حال بستن در دیده می شوند. تبسم و ارامش صورت هاشان که به بیننده خیره لبخند می زند در تضاد با چهره‌ی آشفته تیسیفون است. در رم باستان دروازه معبد یانوس اعلام وضعیت جنگ یا صلح بوده؛ زمان جنگ این دروازه گشوده می شده و در زمان صلح بسته می مانده.

  ![بوتیچلی، مارس و ونوس، ۱۴۸۵](https://d38ruy7cl1ctq5.cloudfront.net/blog/Venus_and_Mars_National_Gallery.jpg?height=500&format=auto)

![روبنس، بازگشت مارس از جنگ، ۱۶۱۲-۱۶۱۰](https://d38ruy7cl1ctq5.cloudfront.net/blog/e9a20c55-7935-4083-94bb-cdce066dc49f_3000.jpg?format=auto)
## چهارم  
  
نقاشی «فجایع جنگ» دارای ترکیب بندی پیچیده ایست، و با وجود زبان تمثیلی باروک، اثری است مدرن به این معنا که این ترکیب بندی نه سابقه در سنت بلکه در درک فردی خود هنرمند از تجربه اش از جنگ های مذهبی و مصائب آن و خوی انتقام جویی داشته. احتمالا این یگانگی و بی بدیل بودن، خواندن اثر را برای هم عصران روبنس که عادت به تکرار کلیشه های اساتید گذشته را داشتند سخت کرده بوده تا آنجا که خود هنرمند توصیفی از اثر و معنای جزبه جز المان های تصویر می نویسد. با این وجود موتیف های مشترک بسیاری میان این اثر و کارهای دیگر روبنس هست که سابقه آن تا رنسانس قابل پیگیریست؛ من جمله بیان تمثیلی موضوع جنگ و صلح در داستان اساطیری ونوس و مارس. در بسیاری از کارهای روبنس مارس در لباس نظامی همراه ونوس عریان و اغواگر دیده می شود. تمثیل در یک معنا ساده است ونوس اغواگر در تلاش است با خلع سلاح مارس مرد جنگجو--و در معنای فرویدی ان اخته کردنش--به نزاع پایان دهد و او را به عنوان معشوقه ای در آغوش خود نگاه دارد. صلح نتیجه این هم آغوشی است.این خوانش که بر پایه‌ی دوگانگی جنسیتی بنیان شده دارای تناقضی است و آن تناقض در کامیابی جنسی ونوس است که نهایتا به از دست رفتن نجابتی (virtue) میشود که در جامعه‌ی آن زمان به مردان نسبت داده می شد: سلحشوری. در چنین تمثیلی، زمین گذاشتن جوشن به معنای زنانه شدن مردی است که به لحاظ طبیعت جنگ جو و محافظ جمع دانسته می شد. نقاشی ساندرو بوتیچلی هنرمند رنسانس ایتالیا چنین موضوعی را به تصویر کشده. در این کار ابزار جنگی مارس که پس از اغوای ونوس عریان و بیهوش بر زمین است، به دست ساتیرها دزدیده شده است. یکی از آنها با لبخندی شرورانه به ونوس نگاه و می کند و دیگری در صدف حلزونی در کنار گوش مارس می دمد. ولی مارس بیهوش تر از آن است که برخیزد. به احتمال قوی این نقاشی بر دیوار اتاق خواب عروس و داماد نصب بوده و به عبارتی تبریک این ازدواج بوده. در نظام فئودالیسم البته چنین وصلت‌هایی میان خاندان ها علاوه بر محاسبات مادی و سیاسی تضمین کننده صلح و پایان نزاع هم بوده. اگر نقاشی بوتیچلی با پیروزی ونوس بر مارس به پایان رسیده، «بازگشت مارس از جنگ روبنس» اما مبهم است. ونوس که در حال برداشتن کلاخود است در تلاش است تا مارس را منصرف کند؛ هرچند که نتیجه آن بر بیننده پوشیده است. کوپیدوها هم هریک در حال باز کردن یا جداکردن ادوات جنگی مارس هستند؛ یکی سپری را گرفته؛ دیگر بندهای کفش مارس را باز می کند. پس زمینه و پیش زمینه سمت چپ اما مملو است از تسلیحات جنگی، توپ، زره، تیرکمان، تفنگ شمخال وغیر که در کناری رها شده اند. شاید برای نخستین بار تصویر نسبتا دقیق از تولیدات نظامی صنعتگرانی را می بینیم که با اختراع ابزار جنگی نوین در زمان روبنس و تقاضا در بازار به ثروت قابل توجه دست یافته بودند. یکی از انجمن های این صنعتگرای که تفنگ شمخال تولید می کردند تا آنجا ثروتمند و با نفوذ بودند که توان تأمین مالی پروژه های بزرگ هنر آن زمان و استخدام هنرمندان برجسته ای مانند روبنس را داشتند. شاهکار روبنس «پایین آوردن مسیح از صلیب» سفارش همین انجمن بود.
